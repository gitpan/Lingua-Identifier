# newspaper
# http://www.thairath.co.th/content/edu/399091

ที่ประชุมคณะกรรมการปฏิรูประบบการผลิตและพัฒนาครู เผยปัจจุบันในแต่ละปีครูมีจำนวนไม่เพียงพอ มุ่งเน้นการผลิตครูใหม่...

นายจาตุรนต์ ฉายแสง รมว.ศึกษาธิการ เปิดเผยว่า จากการประชุมคณะกรรมการปฏิรูประบบการผลิตและพัฒนาครู ที่ประชุมได้หารือถึงการผลิตและพัฒนาครูในภาพรวม ซึ่งพบว่าปัจจุบันมีความต้องการครูปีละ 20,000 คน ในขณะที่ผลิตเพิ่มปีละ 50,000 คน ทำให้แต่ละปีมีครูเกินอยู่ 30,000 คน

ขณะเดียวกันก็ยังมีผู้จบสายครูออกไปแล้วยังว่างงานอยู่เป็นแสนๆ คน ซึ่งที่ประชุมเห็นว่า การรับครูควรทำให้เกิดความสมดุล โดยนอกจากจะมุ่งเน้นการผลิตครูใหม่แล้ว จะต้องคำนึงถึงผู้ที่จบไปแล้วด้วย ซึ่งได้มีการยกร่างไว้คร่าวๆ ว่า การรับครูควรรับในสัดส่วนระหว่างผู้ที่จบก่อนหน้านี้ในระบบเปิดที่ไม่ได้เข้าโครงการ และผู้ที่จบจากระบบปิดคือครูพันธุ์ใหม่หรือครูมืออาชีพ ในสัดส่วน 50 : 50 อย่างไรก็ตามยังไม่ใช่ข้อสรุป

นายจาตุรนต์กล่าวอีกว่า ในส่วนของการผลิตครูใหม่นั้นจะทำให้เป็นระบบปิดมากขึ้น มีการวางหลักเกณฑ์ การกำหนดจำนวนประเภทคุณลักษณะของครูและมีระบบประกันคุณภาพตั้งแต่การรับนักศึกษา การสอบเข้า การสอบออกเพื่อให้ได้ครูที่มีคุณภาพ โดยต้องคำนึงถึงแนวทางการพัฒนาเศรษฐกิจและสังคมของประเทศ ความต้องการของภาคเอกชน และความต้องการของผู้ใช้ครู เพื่อมากำหนดว่าเราจะสร้างนักเรียนอย่างไร และต้องผลิตและพัฒนาครูไปในทิศทางใด ทั้งนี้มีการกระจายอำนาจให้สถาบันอุดมศึกษารวมถึงองค์กรต่างๆ เข้ามามีบทบาทในการพัฒนาครูโดย ศธ.ทำหน้าที่ควบคุมคุณภาพและส่งเสริมให้เกิดการพัฒนา ซึ่งเรื่องนี้ต้องมีการสร้างระบบกระบวนการและวิธีการที่ทำให้เกิดแผนงานหรือโครงการ และมีงบประมาณรองรับที่ชัดเจน โดยที่ประชุมได้มอบหมายให้ฝ่ายเลขานุการนำแนวคิดต่างๆ ไปจัดทำเป็นรายละเอียดเสนอต่อที่ประชุมนัดหน้า.
