# jornal online - http://www.dziennik.pl/
# http://wiadomosci.dziennik.pl/wydarzenia/artykuly/449240,800-policjantow-zabezpieczy-posiedzenie-knesetu-w-krakowie.html

 Ponad 800 policjantów będzie ochraniać szczyt w Krakowie z okazji 69 rocznicy wyzwolenia obozu Auschwitz-Birkenau. Pod Wawelem spotkają się przedstawiciele izraelskiego Knesetu, polskiego Sejmu i izb parlamentarnych z Francji, Włoch, Niemiec, Hiszpanii i kilku innych krajów Unii Europejskiej.


Zabezpieczenie przyjazdu polityków ma rangę operacji policyjnej. To oznacza najwyższy stopień zabezpieczenia. W akcję zaangażowanych będzie 800 policjantów ze wszystkich służb: kryminalnej, drogowej, logistycznej i prewencyjnej - wyjaśnia podinspektor Mariusz Ciarka z małopolskiej policji.

Uczestniczy szczytu najpierw oddadzą hołd pomordowanym w Oświęcimiu, później przejadą do Krakowa. W czasie popołudniowego spotkania nie powinno dochodzić do dużych zakłóceń porządku i protestów, powiedział podinspektor Ciarka. Przyjazd zagranicznych delegacji nie powinien też spowodować dużych utrudnień w ruchu na drogach i lotnisku.

Czasowych blokad przejazdu należy spodziewać się na drogach dojazdowych do lotniska w Balicach oraz na trasach między Krakowem i Oświęcimiem.

Małopolscy policjanci współpracują z Biurem Ochrony Rządu, ambasadą Izraela i innymi służbami zaangażowanymi w przygotowanie spotkania.
