Rozhovor - Ben Cristovao vydal před pár dny svoji třetí desku Made In Czechoslovakia. V plnění snů ho hodně podporuje rodina, které se snaží věnovat co nejvíc ze svého volného času. V rozhovoru vzpomíná také na dětství, které kvůli exotickému vzhledu nebylo vždycky jednoduché.

Aktuálně.cz: Začátek roku byl pro tebe hodně pracovní. Zvládáš nějaký odpočinek?

Ben Cristovao: Mám teď opravdu hodně práce, takže si nemůžu dovolit během týdne jen tak někam zmizet, i když bych rád. Jedním z mála způsobů, jak teď odpočívám, je třeba sauna po náročném tréninku. Snažím se alespoň takhle relaxovat.

.cz Řekl bys o sobě, že jsi workoholik?

Určitě ne. Spíš naopak. Jsem člověk, který má rád pohodlí, ale mám taky rád věci dotažené do dokonalosti. Chci, aby to, co dělám, mělo perfektní výsledek. Pokud je třeba, dokážu být vzhůru klidně do šesti do rána, jen abych dodělal co nejlíp to, co musím. A to ať už jde o text písně, klip, jeho stříhání, nebo řešení nějakého jiného projektu. Snažím se dotáhnout věci do dokonalosti. Potřebuji ale ten prvotní signál, který mi řekne, že teď už do toho musím jít naplno. Mám rád pohodlí, rád si čtu, trávím čas s rodinou a nejsem blázen, který by chtěl celý život jenom pracovat.

A.cz: Na svých profilech na sociálních sítích často vkládáš fotky a videa mladšího brášky. Vnímá nějak, že má slavného sourozence?

Vůbec nijak to nevnímá a neřeší a myslím si, že to je jenom dobře. Sláva samotná je pro mě hrozně zvláštní věc a řekl bych, že do určitého věku by ji děti neměly vnímat vůbec. Když spolu jsme někde venku a někdo se chce se mnou třeba vyfotit, tak se pak zeptá: „To je kamarád? Vy se znáte? A odkaď se znáte?“ Nikdo mu to zatím nijak nevysvětloval a ani není proč. Důvod, proč vkládám jeho videa a fotky na Facebook nebo Twitter, je ten, že chci, aby lidi věděli, že je jedno, co děláte, rodina je vždycky hrozně důležitá. I kdybyste měli sebemíň času, musíte si ho na sourozence nebo rodiče prostě udělat. Sleduje mě spousta mladých lidí, chci jim tím připomenout, že mít rodinu fakt super.