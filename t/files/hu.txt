# online newspaper
# http://www.demokrata.hu/cikk/szaznegyven_muszaki_mentes/

Az Országos Katasztrófavédelmi Főigazgatóság szóvivője, Hajdu Márton az MTI-nek elmondta: a téli időjárás pénteken okozott jelentősebb problémákat, de még szombaton is volt tennivalójuk a katasztrófavédelem erőinek. A műszaki mentések legnagyobb részében szalagkorlátnak vagy oszlopnak ütközött, illetve árokba borult járművek mentéséhez kellett segítséget nyújtani.

Baleset történt például az M6-os autópályán a Pécs felé vezető oldalon,Békés megyében Sarkadon, valamint Orosháza és Csorvás között, a 44-es főúton Kunszentmártonnál, Kisvárdán, a Hajdú-Bihar megyei Konyáron, és a Tolna megyei Pincehelyen. Pest megyében szintén több baleset történt, ezek között kettő egy időben a 4-es főúton, Abonynál.

Több fa is a vasúti sínekre dőlt az Őrtilos és Murakeresztúr közötti vasútvonalon, szintén fák borultak az útra Bélavár és Somogyudvarhely között. Mezőkövesden egy gázcsonkot szakított el egy hókotró. A helyszínre a városi hivatásos tűzoltókat riasztották, akik a helyi gázszolgáltató szakembereivel dolgoztak a gázszivárgás megszüntetésén.

Vasárnapra a várható extrém hideg miatt adott ki figyelmeztetést négy megyére a meteorológiai szolgálat. Néhol még nappal is mínusz 7 Celsius-fok körül alakul a hőmérséklet.

