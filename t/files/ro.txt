# newspaper 
# http://www.agentia.org/teoria-conspiratiei/spionul-edward-snowden-se-teme-c-agen-ii-americani-vor-s-l-ucid-53908.html

Edward Snowden, care se află la originea scandalului cu privire la interceptările efectuate de către Agenţia Naţională americană de Securitate (NSA), este convins că Guvernul american vrea să îl ucidă, potrivit unui fragment dintr-un interviu acordat unei televiziuni germane.

"Aceşti oameni, şi este vorba despre funcţionari guvernamentali, au spus că le-ar plăcea să-mi tragă un glonţ în cap sau să mă otrăvească la ieşirea de la supermarcket, ori să mă vadă mort sub duş", a declarat Snowden, potrivit traducerii în germană a acestor declaraţii, furnizată de către postul public german ARD într-un comunicat.

Pentru a-şi justifica temerile, spionul Edward Snowden se sprijină pe un articol postat săptămâna trecută pe site-ul BuzzFeed, intitulat "Spioni americani îi vor moartea lui Edward Snowden". Articolul cita un oficial de la Pentagon, sub protecţia anonimatului, afirmând "mi-ar plăcea să-i trag un glonţ în cap". "Într-o lume în care nu ar exista restricţii pentru a ucide un american, m-aş duce şi l-aş ucide eu-însumi", adăuga un analist de la NSA,

Avocatul rus al lui Snowden, Anatoli Kucerena, a declarat marţi pentru televiziunea rusă că fostul consultant NSA se teme pentru viaţa sa şi că este protejat de gărzi de corp.

Un interviu de aproximativ 30 de minute urmează să fie difuzat duminică seara la ora 22.00 GMT (luni, 0.00, ora României) pe postul public ARD. Primele fragmente urmează să fie difuzate la ora 20.45 GMT (22.45, ora României), în emisiunea de dezbatere a prezentatorului-vedetă Günther Jauch, tot la ARD.

Interviul a fost realizat de un jurnalist de la NDR, un post regional care face parte din reţeaua ARD şi care a lucrat în baza unor documente secrete livrate de Snowden unor jurnalişti. El a inregistrat, săptămâna aceasta, la Moscova, în cel mai mare secret, primul interviu filmat cu fostul consultant de când acesta a părăsit Hong Kong-ul, în iunie 2013, pentru a se refugia în capitala rusă, unde locuieşte în prezent.

Fostul consultant al serviciilor de informaţii americane este inculpat în Statele Unite pentru spionaj şi furt de documente aparţinând statului, după ce a făcut dezvăluiri supărătoare despre supravegherea electronică operată de către autorităţile americane.

Dezvăluiri despre spionarea unui telefon mobil al cancelarului german Angela Merkel de către serviciile secrete americane au provocat tensiuni diplomatice între Berlin şi Washington. 
