

Under tisdagen presenterar regeringen sin infrastrukturproposition.

Ett av beskeden blir en första dubbelspårsutbyggnad mellan Sundsvall och Gävle som inleds med sträckan Sundsvall–Dingersjö.

– En glädjens dag, kommenterar landshövding Bo Källstrand.

Regeringen kommer att satsa 3,85 miljarder kronor för att minska restiderna på Ostkustbanan. Satsningen ger en förkortad restid och ökad kapacitet både regionalt och för fjärrtrafiken. För sträckningen söder om Sundsvall avsätts en miljard kronor fram till 2025.

– För mig har det varit viktigt att öka kapaciteten på järnvägen både för att människor och gods ska kunna ta sig från A till B på ett miljövänligt och snabbt sätt. Detta betyder mycket för jobb och utveckling i regionen, säger näringsminister Annie Lööf i ett pressmeddelande.

Investeringskostnaden för dubbelspårsetappen är totalt 1 700 miljoner kronor varav cirka 1000 miljoner kronor avsätts mellan 2020 och 2025. Etappen mellan Sundsvall och Dingersjö i Njurunda är ungefär 15 kilometer lång, varav nio kilometer kan färdigställas till 2025.

En ytterligare satsning görs på sträckan Uppsala-Stockholm där olika åtgärder för totalt 300 miljoner kronor ska genomföras under planperioden fram till 2025 utöver de redan planerade åtgärder som trafikverket genomför på sträckan.

Landshövding Bo Källstrand kämpat för ett dubbelspår och beskedet glädjer förstås honom.

– Nu finns det stora förhoppningar om att vi kommer att få ett dubbelspår på hela sträckningen, säger Källstrand.

– Den är oerhört viktig för länets framtid, dels för sysselsättningen men även för godstransporterna på järnvägen, säger Källstrand som är medveten om att konkurrensen om järnvägspengarna är stenhård.

– Det finns mycket att bygga ut i landet, det måste vi vara medvetna om, säger han.

För Västernorrland är det en mycket viktig satsning.

– Jag tolkar beskedet som att hela Ostkustbanan kommer att finnas med i Trafikverkets kommande planering.

Det är centerpartiet inom alliansen som har drivit frågan hårdast.

– Lokalt har vi jobbat stenhårt. Järnvägen och ytterligare satsningar på bredband är oerhört viktiga för vårt område, säger Jonny Lundin, ordförande i centern Västernorrland.
