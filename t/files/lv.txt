Kā zināms, uzņēmējs Guntars Kokorevičs no Šķēles ģimenes atpircis atkritumu apsaimniekošanas biznesu.

Inpo 14 piederošie 35% Securitas Latvia daļu 126 000 latu (179 282 eiro) nominālvērtībā nonākuši otra apsardzes kompānijas daļu turētāja – Čehijā reģistrētās kompānijas Securitas ČR īpašumā.

Inpo 14 īpašnieces SIA Privāto aktīvu pārvalde mājaslapā publicētajā informācijā teikts, ka Securitas AB un Privāto aktīvu pārvaldes līdzšinējā sadarbība bija veiksmīga un rezultatīva visos šā biznesa rādītājos. Šogad Securitas AB izteikusi piedāvājumu iegādāties visas Privāto aktīvu pārvaldes kontrolē esošās uzņēmuma kapitāla daļas.

Securitas AB piedāvājums tika izvērtēts un atzīts par atbilstošu Privāto aktīvu pārvaldes ieguldījumu politikai. Rezultātā Latvijas uzņēmums nolēma savas 35% daļas kompānijas kapitālā pārdot. Pārdošanas darījums noslēgts šā gada 10.aprīlī.

Kā liecina SIA Firmas.lv informācija, SIA Securitas Latvia, iepriekš zināma kā Ave Lat Sargs, dibināta 1994.gadā. Uzņēmuma pamatkapitāls ir 360 000 latu (512 234 eiro) un kopš šā gada 10.aprīļa visas daļas pieder Securitas ČR.

2013.gadu apsardzes kompānija noslēdza ar 2 673 915 latu apgrozījumu (3 804 638 eiro) un 113 360 latu (161 297 eiro) peļņu.

Jau vēstīts, ka 2012.gada maijā uzņēmējs Kokorevičs izpirka ar Šķēles biznesu saistīto Veolia vides serviss (patlaban Vides pakalpojumu grupa), ko šā gada februāra beigās iegādājās atkritumu apsaimniekotāja SIA Zaļā josta. SIA Vides pakalpojumu grupa vienīgā īpašniece pirms darījuma bija SIA Bioinvest, savukārt šī uzņēmuma 90% daļas pastarpināti piederēja Kokorevičam, bet 10% – Šķēles ģimenei ar partneriem.

Tajā pašā laikā Bioinvest iegādājās Latvijas atkritumu apsaimniekošanas nozares līdera SIA L&T 100% kapitāldaļu. Savukārt Kokorevičam piederošais uzņēmums SIA Enerģijas risinājumi no Šķēles ģimenes uzņēmuma SIA Inpo 3 iegādājās 10% uzņēmuma Bioinvest kapitāldaļu, tādējādi pastarpināti kļūstot par vienīgo Bioinvest īpašnieku.

Kokorevičs atzina, ka no Šķēles ģimenes ir atpircis atkritumu apsaimniekošanas biznesu. Vaicāts, vai var uzskatīt, ka Šķēle ir pametis atkritumu apsaimniekošanas nozari, Kokorevičs atbildēja apstiprinoši.