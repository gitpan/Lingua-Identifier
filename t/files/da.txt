Lørdag modtog fåreavler Jan Seerup, Lille Bjergegård, Landsforeningen Dansk Fåreavls initiativpris.
Overrækkelsen foregik på landsforeningens årlige generalforsamling på Bygholm Landbrugsskole i Horsens.
Gennem mere end 20 år har Jan Seerup beskæftiget sig med fåreavl, både som avler, hyrde, og formidler. Hammershuslammene har deres hjemmebase på familien Seerups ejendom, Lille Bjergegård i Vestermarie, men når man bevæger sig rundt i de bornholmske naturområder, træffer man ofte på får og lam fra Jan Seerups besætning.

De går bl.a. i Almindingen, Paradisbakkerne, Finnedalen ved Hammershus og på Hammerknuden, hvor de gennem afgræsning er med til at bevare nogle af Bornholms smukkeste naturområder.

Jan Seerup var indstillet til prisen af blandt andre Bornholms Fåreavls Forening.

Seerups samarbejdspartner og fåreavler Poul E. Larsson siger om prisen, at den er et yderst velfortjent skulderklap til Jan Seerup for det kæmpearbejde, han gør.

- Prisen bliver ikke kun omtalt lokalt, men også i landsmedierne og i dagblade, så på den måde er den med til at brande os og Bornholm, siger Poul Larsson.
