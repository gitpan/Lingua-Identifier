# online newspaper
# http://www.bbc.co.uk/persian/afghanistan/2014/01/140126_k05_newyork_times_report.shtml


روزنامه نیورک تایمز گزارش داده که گزارش تصویری ریاست جمهوری افغانستان درباره کلیک حمله هوایی به روستای وازغر ولایت پروان به رسانه‌ها نادرست و دو عکس این گزارش نیز مربوط به سه سال قبل است. ریاست جمهوری افغانستان تاکنون در این باره واکنش نشان نداده است.

در گزارش این روزنامه آمده که طالبان همواره گزارش‌های حمله نیروهای آمریکایی را به غیر نظامیان نشر می‌کنند که شامل تصاویری از خانه‌های تخریب شده و خون آلود، اجساد تکه تکه شده و نوارهای تصویری از خاکسپاری افرادی است که هیچ مدرکی بر درستی این اسناد وجود ندارد.
مطالب مرتبط

    نماینده مجلس افغانستان: دست کم ۱۴ نفر در حمله هوایی آمریکا کشته شده‌اند
    یک فرمانده و ده شورشی گروه طالبان در جنوب کابل کشته شدند
    انتقاد حامد کرزی از حمله هوایی نیروهای آمریکایی به شمال کابل

موضوعات مرتبط

    سیاست افغانستان

این روزنامه با اشاره به نشر گزارش‌های دولت افغانستان درباره کشته شدگان غیر نظامی در ولایت پروان نوشته است که این بار حکومت افغانستان کار مشابه طالبان را انجام داده‌است.

حمله هوایی روستایی وازغر ولایت پروان باعث تنش میان افغانستان و آمریکا شده است

این گزارش افزوده است که آقای کرزی دیروز نیز در کنفرانس خبری‌اش با اشاره به گزارش اخیر پروان، خطاب به خبرنگاران در کابل گفت:"شما ویدئو را دیده‌اید؟ زنانی که صورتش نیست؟ آنان نیز فرزندان این خاک بودند."

بصیر سالنگی والی ولایت پروان نیز گفته که در حمله ولایت پروان اعضای ارشد گروه طالبان کشته شدند و هیات حقیقت‌یاب دولت در گزارشش به رئیس جمهوری "کاملا از طالبان حمایت کرده است." به گفته او تعداد کشته شدگان غیر نظامی نیز تنها دو کودک بوده و ادعای کشتار بیشتر غیر نظامیان حقیقت ندارد.

نیروهای ناتو گفته‌اند که این حمله هوایی به درخواست نیروهای ارتش ملی افغانستان به منظور نجات جان سربازان کماندوی این ارتش انجام شده و درخواست پوشش هوایی زمانی صورت گرفته که یک مشاور آمریکایی ارتش افغانستان و یک سرباز ارتش ملی افغانستان کشته شدند.

به گزارش این روزنامه در این حمله هوایی دو خانه تخریب و دو کودک نیز در یکی از این خانه‌ها کشته شده اند.

دفتر حامد کرزی هیاتی را برای بررسی این حادثه به ولایت پروان اعزام کرد. این هیات پس از تحقیق گزارش داد که ۱۲ غیر نظامی در نتیجه بمباران نیروهای آمریکایی در این حادثه کشته شده‌اند.

عبدالستار خواصی که ریاست این هیات را به عهده داشت گفته است که مردم شب را به دلیل ادامه بمباران در بیرون از خانه‌ها سپری کردند و ادعا کرده در این حادثه ۱۰ خانه ویران شده است.

    "یکی از این تصاویر مربوط به مراسم خاکسپاری قربانیان در یک حمله هوایی ناتو در سال ۲۰۰۹ بود که در ولایت قندوز در شمال افغانستان توسط گیتی امیج (Getty Images) گرفته شده بود و در مجله تایمز به تاریخ ۵ سپتامبر سال ۲۰۰۹ نشر شد. "

نیویورک تایمز

روزنامه نیویورک تایمز نوشته که شواهد بدست آمده از دو منبع است. تصاویری را که روستائیان داده و تصاویری را که توسط دفتر رئیس جمهوری توزیع شده است.

والی پروان به این روزنامه گفته‌است که هیچ یک از اعضای هیات انتخابی رئیس جمهوری افغانستان برای تحقیق به دره نا امن وازغر نرفتند و حتی آقای خواصی نیز راننده و محافظ خود را به این دره فرستاده تا با مردم مصاحبه کند، عکس بگیرد و تصویر برداری کند.

این روزنامه نوشته آنچه که هویدا است این است دو تصویری که به عنوان عکس‌های افراد قربانی شده در دره وازغر نشر شده، مربوط به این حادثه نیست، زیرا این تصاویر مربوط به سه سال قبل است.

به نوشته نیویورک تایمز یکی از این تصاویر مربوط به مراسم خاکسپاری قربانیان در یک حمله هوایی ناتو در سال ۲۰۰۹ بود که در ولایت قندوز در شمال افغانستان توسط گیتی امیج (Getty Images) گرفته شده بود و در مجله تایمز به تاریخ ۵ سپتامبر سال ۲۰۰۹ نشر شد. در این حمله ۷۰ غیر نظامی کشته شده بودند.

عکس دوم که کمی خیره و مربوط به دو کودکی است که در کفن پیچانده شده‌اند. براساس همین گزارش این عکس سالها است که در وب سایت‌ها به نام کشتار غیر نظامیان توسط حمله هواپیماهای بدون سرنشین در پاکستان استفاده شده است و اکنون دولت افغانستان و طالبان از آن استفاده می‌کنند.

نیویورک تایمز می‌نویسد این عکس دو روز پیش قبل از اینکه دولت تصاویر را در سی دی کپی و به رسانه‌ها ارسال کند، در وبسایت طالبان نیز در ارتباط به همین حادثه استفاده شده بود.

ایمل فیضی سخنگوی رئیس جمهور کرزی نیز به نیویارک تایمز گفته‌است که این اولین بار است که می‌شنود بعضی از اسناد مربوط به این حادثه تقلبی بوده.

    "عکس دوم که کمی خیره و مربوط به دو کودک می‌شود که در کفن پیچانده شده، این عکس سالها است که در وب سایت‌ها به نام کشتار غیر نظامیان توسط حمله هواپیماهای بدون سرنشین در پاکستان استفاده شده است."

نیویورک تایمز

تصاویری که توسط دفتر رئیس جمهور به رسانه‌ها ارسال شده شامل ۹ عکس دیگر و یک ویدئو است. در این ویدیو مراسم خاکسپاری را نشان می‌دهد و خانه‌های که ویران شده‌اند. این ویدیو تصاویر زنی را نشان می‌دهد که صورتش کاملا نابود شده است.

نیویورک تایمز نوشته فایل‌های که در این سی‌ دی است نشان می‌دهد که بتاریخ ۱۸ دسامبر سال ۲۰۱۳ ایجاد و حدود یک ماه قبل از حمله هوایی بوده که قابل اعتماد نیست. تاریخ عکس‌ها نیز آپریل ۲۰۱۴ را نشان می‌دهد و ثبت تصاویر ویدیویی نیز غیر قابل اعتماد است.

روزنامه نیورک تایمز افزوده که حتی اگر تصاویر ویدیویی مربوط به وازغر باشد، نیز هیج شواهد وجود ندارد که نشان دهد، این افراد در حمله هوایی کشته شده و یا اینکه در کدام حادثه دیگر.

یکی از اعضای هیات به نیورک تایمز گفته است که هیج تحقیق درکار نبوده و رئیس جمهوری افغانستان تنها به گفته‌های آقای خواصی گوش داده است.

در همین حال دفتر ریاست جمهوری افغانستان امروز اعلام کرد که آقای کرزی با تعدادی از خانواده‌های قربانیان اخیر بمباران نیروهای خارجی در ولسوالی سیاه گرد غوربند، ولایت پروان دیدار کرده و در مورد چگونگی حادثه متذکره با این افراد گفت‌وگو کرده است.
